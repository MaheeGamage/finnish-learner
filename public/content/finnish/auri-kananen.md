---
title: Auri Kananen siivoaa ilmaiseksi
description: Text about a Finnish professional cleaner who cleans for free and creates social media content
difficulty: intermediate
tags: [reading, culture, social media]
---

# Auri Kananen siivoaa ilmaiseksi

*Teksti: Anni Reilä, Kuva: Auri Kananen*  
*Uutinen julkaistu: 28.04.2023*

Auri Kananen on ammattisiivooja, joka rakastaa likaa ja siivoamista. Hän julkaisee siivousvideoita Tiktokissa, Youtubessa, Facebookissa ja Instagramissa. Videoilla hän siivoaa ihmisten sotkuisia koteja ilmaiseksi.

Sosiaalisessa mediassa eli somessa Auri Kanasen nimimerkki on Aurikatariina.

## Mitä teit ennen nykyistä työtäsi ja miten aloit kuvata somevideoita?

– Opiskelin siivousalaa peruskoulun jälkeen. Aluksi tein siivoojan töitä. Myöhemmin minusta tuli siivousyrityksen esimies. Silloin aloin tehdä siivoamisesta videoita sosiaaliseen mediaan.

– Sitten sain somessa viestin naiselta, joka pyysi minulta siivousapua. Siivosin hänen kotinsa ja kuvasin siitä videon. Sen jälkeen monet muut ihmiset ovat pyytäneet minulta apua siivoamiseen.

– Aloin tehdä videoita, koska halusin näyttää koko maailmalle, että olen paras siivooja. Halusin myös näyttää, että siivoaminen on hauskaa.

## Siivoat aina ilmaiseksi. Miten se on mahdollista?

– Minulla on sponsoreita. Esimerkiksi jotkut siivousvälineiden valmistajat maksavat minulle siitä, että käytän heidän tuotteitaan. Saan myös mainostajilta tuloja Youtube- ja Facebook-videoista.

## Moni varmasti haluaisi ilmaisen siivouksen kotiinsa. Miten valitset, kenen kotiin menet siivoamaan?

– Toivoisin, että siivouspyyntöjä tulisi vielä enemmän. Usein minua pyydetään siivoamaan koteja, jotka eivät ole tarpeeksi likaisia. Menen sinne, missä on likaisinta.

– Monet apua tarvitsevat ajattelevat, että en ehdi auttaa juuri heitä. Teen kuitenkin videoita ja annan haastatteluja juuri siksi, että löytäisin lisää likaisia koteja.

## Videoilla näkyy hyvin sotkuisia koteja. Mistä syistä ihmisten kodit menevät niin huonoon kuntoon?

– Usein se johtuu mielenterveyden ongelmista. Ihminen on voinut myös kokea jonkin trauman, vaikka läheisen ihmisen kuoleman. Joillakin on myös fyysisiä sairauksia.

## Voiko kuka tahansa oppia rakastamaan siivoamista?

– Kyllä voi. Kun siinä on hyvä, siitä myös tykkää. Siivoamista täytyy opetella ja siihen täytyy suhtautua eri tavalla.

*Lähde: selkosanomat.fi, muokannut SL 2025*

## Kuka?

**Auri Kananen**
- Ikä: 30
- Asuinpaikka: Tampere
- Syntymäpaikka: Tampere
- Perhe: Äiti, isä, veli ja mummo
- Ammatti: somesiivooja
- Harrastukset: kuntoilu, juoksu, kavereiden tapaaminen
- Lempiruoka: maapähkinävoi
- Minulle tärkeää elämässä: hyvinvointi

## Luetaan teksti: Auri Kananen siivoaa ilmaiseksi

Lue teksti. Muista lukustrategia:
1. Etsi, missä on verbi?
2. Etsi, kuka tekee?
3. Etsi, mitä tai missä tekee...?

Vastaa sitten kysymyksiin:
1. Mitä työtä Auri tekee?
2. Mitä Auri opiskeli?
3. Miksi Auri alkoi tehdä videoita someen?
4. Miten Auri voi siivota aina ilmaiseksi?
5. Missä Auri asuu?
6. Minkä ikäinen Auri on?
7. Millainen perhe Aurilla on?
8. Mitä muuta ymmärrät? Mikä on kiinnostavaa (interesting) tai yllättävää (suprising)?